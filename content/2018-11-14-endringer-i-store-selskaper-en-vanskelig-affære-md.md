---
title: 'Endringer i store selskaper; en vanskelig affære '
date: 2018-11-14T19:11:44.923Z
cover: /assets/oslo-business-forum-2018.jpg
slug: endringer
category: ledelse
tags:
  - leadership
  - ledelse
  - change
  - ''
---
Hva er egentlig status i et selskap hvor «det går så det griner»? De fleste i selskapet kjenner oppgavene sine godt og løser dem på samme måte som de alltid har gjort. Det ga jo gode resultater i forrige kvartal, så hvorfor gjøre det annerledes denne gangen.



Ofte «digitaliserer» man kun et skjema, eller gjør marginale endringer i front, for å vise kundene at man er digitale. I bakkant er det fortsatt det samme gamle, det som har funket til nå. De endringene som blir implementert er i stor grad marginale, og har kun til hensikt å forsterke det kjente ytterligere.



Risikoaversjon er også en kjensgjerning. Hvorfor endre på et winning team? Jo, for til syvende og sist er det de endringsdyktige som vil overleve. De som selv klarer å se nye muligheter med den innsikten man har.



Hvorfor er det så viktig å endre seg?

Som oftest er det tre ting som kjennetegner holdningene til ansatte i selskap «som er i tet»:



Vi har jo funnet gullgruven… Hvorfor ikke bare «digitalisere» den?

Vi sammenlikner oss med andre som ligner oss selv, og derved ser vi ganske bra ut.

Vi ser de små, som gjør ting annerledes, men er ikke redd for dem siden vi har en distribusjonskraft de ikke har.

Høres dette kjent ut? De som ønsker å endre, forbedre og effektivisere – utfordre det gamle - blir i verste fall møtt av et politisk spill hvor man ofte går seg vill.



Men hvorfor er det så viktig å endre seg? Jo, fordi mens man går seg vill i store trege «tjenesteveier». Så er det mange på utsiden som synes det er spennende å involvere seg i bransjer som tjener mye penger. Dette ikke nødvendigvis for å ødelegge for de eksisterende, men i større grad for å løse noen problemer de selv har opplevd. Man vet aldri når man må endre seg. Og man må tørre å utfordre det etablerte og omfavne endringsvilje.

Fire konkrete tips til mer innovasjon

Selv om vi skal utfordre, er det ekstremt viktig at den eksisterende delen av selskapet fortsetter å være nummer én. Selv om vi ikke skal forvente at de skal heie frem en potensiell ny konkurrent fra naborommet – så er det viktig at dette blir en del av et felles målbilde. Ved å bruke den innsikten vi har, kan vi sammen finne ut hvordan nye oppgaver kan løses og hvordan nye forretningsmodeller skal se ut.



Så hva skal vi huske på når vi er på pallen, nærmest uslåelig? Her er fire konkrete ting jeg tror kan hjelpe:



Slutt aldri å diskutere effektene av endringene dere ser i egen bransje. Overdriv gjerne.

Tør å starte opp noen aktiviteter som undersøker nye ting, både for å lære, bli litt skitten på hendene, men også gjøre selskapet i stand til å svare, eller akselerere når utfordrere dukker opp.

Sett sammen en tverrfaglig gruppe med mennesker som har fått en tydelig oppgave med å utfordre det kjente.

Spill ball med flinke folk på utsiden. Alt fra «frenemies» til «power couples», og andre partnerskap hvor man skaper vinn-vinn situasjoner en kan lære av og vokse på.

«Det går så det griner» er, ironisk nok, den største utfordringen til store selskaper - når det gjelder å motivere seg til å utforske det ukjente.



Hva skal jeg snakke om i denne serien?

I denne serien vil jeg dele mine syn på innovasjon i store selskap. I de neste kronikkene kommer jeg tilbake til hvem det kan være riktig å sammenligne seg med, hva vi skal tro på, hvordan kan vi mest effektivt jobbe med ny kompetanse og finne motivasjon til å jobbe i tverrfaglig team. Går det an å forklare forskjellen på «empower» og «delegate», og mye mer spennende. Har du tilbakemeldinger, spørsmål eller forslag til temaer, kommenter gjerne – så svarer jeg så fort det lar seg gjøre.
