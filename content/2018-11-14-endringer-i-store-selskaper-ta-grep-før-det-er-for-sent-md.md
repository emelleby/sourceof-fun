---
title: Endringer i store selskaper; ta grep før det er for sent!
date: 2018-11-14T20:58:50.702Z
cover: /assets/4thefuture_clash-of-clans-close-up_kilian-munch.jpg
slug: for det er for sent
category: Ledelse
tags:
  - leadership
  - ledelse
  - change
  - key beliefs
---
_For å kunne ta gode beslutninger må vi ha noen grunnleggende tanker om hva som kommer til å skje i fremtiden. Det å etablere «Key Beliefs» kan være et godt hjelpemiddel for å finne en felles retning, skriver Karianne Melleby i DNB. (photo: Kilian Munch)_

I store selskap med mange beslutningstakere og en bred produktportefølje, kan det ofte være vanskelig å bli enige om hvordan en skal stake ut den videre kursen. Det hjelper heller ikke at hastigheten på endringer går raskere og raskere. De fleste av oss har trent hjernen til å forstå endringene ut ifra lineære kurver og lokale endringer, så det er fullt forståelig at det å forstå effekten av globale trender og eksponentielle vekstkurver kan virke mindre relevant.

Hvordan kan vi bli flinkere til å forutse at en liten utfordrer snur opp ned på forretningsmodellen vår? At en bransjeglider flipper hele markedet, eller at vår argeste konkurrent i fjor – blir vår viktigste partner neste år?

**Skap en felles «tro»**

For å kunne fatte beslutninger, med bred forankring, må en majoritet av beslutningstakerne tro på de samme grunnleggende trendene. En slik «tro» kan etableres som selskapets «key beliefs». Dette kan i sin enkleste form noteres som påstander, som kan revurderes relativt ofte, og gjerne som en fast del av den kvartalsvise rapporteringen.   

Key beliefs vil i mange tilfeller bidra til å:

* Gjøre det mulig å enes om hvordan vi tror verden ser ut i morgen.
* Skape bedre forutsetninger for kortsiktige beslutninger.
* Unngå unødvendige omkamper.

Så hvordan kan du gå frem for å etablere Key Beliefs som kan fange opp det ukjente og samtidig motivere til å ta modige valg?



**Konstant endringsbehov**

Hvis du befinner deg i tilstanden «Det går så det griner», kan det ofte oppleves at endringene i omverden ikke påvirker en selv. Suksessen distanserer trusselen, og det er lett å finne forklaringer på hvorfor dette ikke er viktig for oss akkurat nå. Men hvis du tar utgangspunkt i følgende fem spørsmål, øker du sjansen for å gjøre endringer før det er for sent:

* Hvilke teknologier er i ferd med å etablere seg og hvordan treffer det selskapet ditt? Tingenes internett? Blockchain? Kunstig intelligens?
* Kan selskapet du jobber i påvirke endringene, eller kommer de til å skje uansett hva dere velger å gjøre? (if you can’t fight them, join them)
* Hvilke type selskaper er det de beste studentene velger?
* Hva er det med selskapet du jobber i som ikke passer med endringene dere ser? Organisasjonen? Distribusjonen? Markedsføringen? Blir tjenestene irrelevante?
* Hva er den viktigste innsatsfaktoren som skal til for å akselerere en endring? Teknologi? Endring av handelsavtaler? Drastiske prisendringer? Nye partnerskap?
* Hva skjer i fremtiden?

Så hva tror du om for eksempel følgende påstander om fremtiden, og hvordan disse vil påvirke (dine) beslutninger?

* Kunden forlanger/forventer at maten hun spiser er 100% transparent i forhold til hva, hvor og hvordan maten er produsert. Det er altså ikke lenger godt nok med et stempel fra en offentlig myndighet eller en velkjent merkevare for å være troverdig
* Prisen på fornybar energi er signifikant lavere enn energi fra fossilt brensel
* Digital valuta har kommet for å bli

Uavhengig av bransje er det viktig at vi har et forhold til slike påstander om fremtiden, slik at vi lettere kan se hvilke som treffer på et overordnet nivå – eller hvilke som treffer din bransje, ditt selskap og deg direkte.



Og til slutt en liten ekstraoppgave til de mest ivrige leserne:

1. Hva var det Nokia ikke så som Apple så?
2. Hva skjedde i styrerommet til Kodak da de la digitalkameraet i skuffen?
3. Hvorfor var det ingen av plateselskapene som var pådriver for utvikling av musikkstrømmetjenestene? (Det var jo stor etterspørsel…)
